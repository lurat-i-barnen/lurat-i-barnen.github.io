---
layout: post
title: "Gnaber och Snaber: Krokodiler, troll och kakor"
description: "Några krokodiler tittar in när trollen fikar."
category: Sagor
---
> Får väl erkänna att den här bloggposten inte är skriven 1997 utan 18 år senare. Men 1997 var året då jag berättade den första Gnaber och Snaber-historien för min då tvååriga dotter. Trollen har därefter följt alla barnen genom åren.

Vet du vad som hände i går kväll? Det ringde på dörren och utanför stod två krokodiler. Dom frågade om du ville komma ut och leka, men du sov ju redan. Då blev dom lite besvikna och frågade om jag visste var Gnaber och Snaber bor. Jag berättade hur man skulle hitta till deras lilla stuga i skogen och dom gav sig av.


Gnaber och Snaber skulle precis fika när krokodilerna knackade på. Glada över att få gäster bjöd trollen in krokodilerna. Alla fyra satte sig runt bordet och åt kakor och drack saft och hade roligt.

Plötsligt knackade det på dörren igen.

Snaber öppnade dörren och utanför stod häxan! Snaber tog överraskad tre snabba steg bakåt. Gnaber blev så rädd att han hoppade upp och hängde sig i lampan i taket. Nu är det ju så att Gnaber är ett väldigt stort troll. Som alla vet så fungerar det ju inte så bra att hänga i taklampor om man är ett väldigt stort troll, så Gnaber föll till golvet med ett väldigt brak.

"Jaha, ja! Här sitter ni och äter kakor utan att bjuda mig!" kraxade häxan. Hon tog upp sitt trollspö, viftade med det och plötsligt kröp sladden från den nedfallna lampan fram till trollen och slingrade sig runt deras händer. Varker Gnaber eller Snaber kunde röra sig ur fläcken.

"Vi tänkte bjuda dig också, men vi visste inte var du var." sa den lille Snaber och försökte vrida sig ur lampsladdens grepp.

"Det tror jag så mycket jag vill på" fnös häxan och tittade bort mot kakorna. "Jag kanske ska trolla kakorna till stenar och saften till slem."

Krokodilerna hade gömt sig under sina stolar när häxan kom. Men nu, medan häxan funderade på vad hon kunde förvandla kakorna till, kröp dom fram. Tyst, tyst och försiktigt kröp den ena krokodilern fram till Gnabers händer och började gnaga på sladden. Krokodiler har ju ganska skarpa tänder, så det dröjde inte länge förrän Gnaber var fri. Under tiden hade den andra krokodilen smugit sig fram bakom häxan. Han öppnade gapet på vid gavel och bet sen häxan i rumpan.

"Iiiaahhh!!!" skrek häxan, för det gör ont att bli biten i rumpan av en krokodil. Hon studsade en meter upp i luften och tappade trollspöet. Snabbt var den store Gnaber framme och fångade in häxan i sin stora famn. Hon satt fast i ett järngrepp. Snaber, som också fått sina bojor avgnagda, tog trollspöet.

"Nu får du sluta vara så elak!" sa han. "Man måste ju kunna äta sina kakor i lugn och ro."

Dom gick ut allihopa och Gnaber bar ner häxan till den lilla sjön. De satte henne i trollens eka, tog årorna och puttade ut henne på vattnet. "Nu får du sitta där ute tills du lovar att vara snäll igen." Snaber vände sig om för att gå in i stugan och fortsätta knapra i sig kakorna.

"Nej, nej, nej! Jag vill inte vara här ute på vattnet. Jag kan inte simma! Snälla, hjälp mig in i igen. Jag lovar att vara snäll!" skrek häxan.

Gnaber och Snaber tyckte synd om häxan och kom överens om att det nog var lite elakt att putta ut henne på sjön. Men hur skulle dom få in henne igen? Troll är inte så glada i vatten och inte hade dom fler båtar heller.

Än en gång kom krokodilerna till räddningen. Krokodiler är ju duktiga på att simma och gled ner i vattnet. Snart stod häxan på torra land igen.

"Förlåt att jag var så dum," sa hon. "Jag blev bara så avundsjuk och kände mig ensam när ni åt kakor utan mig."

"Ja, ja," sa Snaber, "det gör ingenting. Här har du ditt trollspö. Kom nu så går vi in och äter kakor allihopa."

Tillsammans traskade dom in i stugan igen. Häxan blev så glad att hon fick vara med så hon trollade fram en jättestor gräddtårta. Sen satt dom där och kalasade på tårta, kakor och saft hela eftermiddagen och hade så kul.
