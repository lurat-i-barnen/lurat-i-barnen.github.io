---
layout: post
title: "Tomten och tårtorna"
description: "Tomten får tråkigt på sommaren och bestämmer sig för att baka tårtor."
category: Sagor
---
> När jag berättade för min son att det var hans mammas födelsedag dagen efter var hans första reaktion: "Får jag smaka tårtan då?".

> Vi fortsatte prata om tårtor och efter ett tag började vi prata om tomten.

Alla vet ju att tomten bor på Nordpolen, en plats som alltid är vit som en snörik jul. Vad alla inte vet är att det inte alltid har varit så. För inte alltför länge sedan var Nordpolen en grönskande plats. Grönt gräs och lövtäckta träd omgav tomtens stuga.

En sommar satt tomten ute på sin gräsmatta och tittade på blommorna. Han hade tråkigt och saknade alla barnen. Det var ju ett halvår kvar till nästa jul, då han skulle åka jorden runt i sin släde och dela ut julklappar.

"Åh, om jag bara kunde dela ut julklappar på sommaren också," tänkte han. "Det hade varit så roligt att träffa alla barnen." Men julen är bara på vintern och julklappar delas bara ut på julen.

Plötsligt fick han en idé. "Tårtor!" utropade han. "Alla barn tycker om tårtor!"

Han bestämde sig för att om han inte kunde dela ut julklappar på sommaren, kunde han åka runt och dela ut tårtor i stället. Men vilken sorts tårta vill barn ha? Kanske en chokladtårta? Nej, det känns inte så somrigt. En Schwartzwaldstårta, då? Nej, det är ju mest en vuxentårta. Hmmm.... Gräddtårta med jordgubbar! Det är somrigt och gräddigt. Gräddtårta ska det vara. Varje barn ska få varsin gräddtårta.

Tomten reste sig upp, ivrig att börja baka.

Först behöver man ju grädde. Var kommer grädde ifrån? Från korna så klart!

Snabbt hoppade tomten i sin släde, spände för sina renar och började sin gräddinsamlingsrunda. Han reste vitt och brett och letade kor. Efter att ha mjölkat kor över hela världen, från Veberöd till Istanbul, återvände han till Nordpolen.

Nu var det dags att vispa. Det var mycket grädde. Länge, länge stod tomten vid sin visp. Han vispade så stänkte grädde överallt. Hela köket var nedstänkt av grädde. Det var grädde på gräset, grädde på träden runtomkring tomtens stuga och till slut var hela huset täckt av grädde.

Plötsligt kom en Nisse in till honom. "Ähem, tomten?" sa han. "Börjar det inte bli dags att börja tänka på leksakerna snart?"

Tomten hade varit så koncentrerad på mjölkande och vispande att han inte hade märkt att det redan blivit december. "Oh, herre jestanes då! Är det redan så nära jul!"

Han slängde vispen och rusade ner i leksaksverkstaden. Med mycket möda och stor hjälp av nissarna lyckades han få ihop alla julklapparna innan det var dags att åka runt och dela ut dom. Väl hemkommen var han så trött att han genast somnade och sov ett halvår till nästa sommar.

När han vaknade och tittade ut, så såg han bara det gräddtäckta landskapet. Glatt vände han sig till tomtemor. "Det ser ju ut som jul ute fast det är mitt i sommaren! Så här vill jag alltid ha det." Så han lät grädden ligga och där ligger den än i dag.

Nästa gång du tittar på Nordpolen så vet du hur det ligger till. Nordpolen är vit, men inte av snö, utan av grädde.

Och vill du ha en gräddtårta är det bäst du gör den själv.

> Efter sagan funderade han på vilken tårta han själv ville ha. Efter mycket velande blev det en chokladtårta med gurka. Och ljus förstås. Men om ljusen skulle vara gyllene eller gjorda av gurka kunde han aldrig bestämma sig för.
