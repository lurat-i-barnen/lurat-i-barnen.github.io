---
layout: post
title: "Tuppen och karamellerna"
description: "Tuppen är väldigt sötsugen. Var kan han hitta karameller?"
category: Sagor
---
> En morgon satt vi vid köksbordet och tittade ut genom fönstret när min son frågade mig "Är det en tupp som går där?"

> Vi bor i stan, så det var ingen tupp, bara en kråka, men någon dag senare skapades denna lilla histora.

Vet du vem som gick förbi utanför fönstret igår? Det var en tupp. Den tittade sig förvirrad omkring och verkade lite vilse. Jag gick ut till den och frågade hur det var fatt.

"Jo," svarade tuppen, "jag är så väldigt sugen på karameller. Har du några karameller?"

Jag hade inga karameller, så jag sa det till tuppen.

"Jaha, det var ju synd. Vet du var jag kan få tag på några karameller?" frågade tuppen.

Marknaden i Hörby pågår just nu, så jag berättade det för tuppen. Efter att han undrat hur man kan ta sig till Hörby, så visade jag honom vägen mot busstationen och önskade honom lycka till.

Tuppen vandrade vidare mot busstationen och hittade snart bussen till Hörby. Men när han skulle gå på bussen så stoppade busschauffören honom. Tuppar fick inte åka buss, sa han.

"Men jag är ju så väldigt sugen på karameller!", sa tuppen. "Titta, jag har pengar att betala biljetten med. Kan jag inte få åka med? Snälla?"

Busschauffören, som var glad för godis tyckte synd om tuppen och lät honom åka med.

"Men inget kuckeliku bak i bussen!", förmanade han när tuppen gick och satte sig.

Framme i Hörby pågick marknaden för fullt. Det var massor och mängder och stånd som sålde både det ena och andra. Tuppen gick ut och tittade. Det fanns stånd som sålde strumpor, kryddor, leksaker, konservöppnare, skivor, böcker och mycket mer. Till slut såg tuppen ett godisstånd.

Han sprang fram och sa:

"15 kilo karameller, tack!"

Mannen bakom disken tittade på honom.

"Hmmm. 15 kilo är ganska mycket. Och ganska dyrt," tyckte han. "Du kanska ska börja med lite mindre."

"Jaha," sa tuppen, "hur mycket kan man få för 20 kronor då?"

Mannen plockade ihop ett kvarts kilo blandade karameller och tuppen kunde knappt bärga sig när karamellpåsen fylldes.

"Tack så mycket!" sa han och bytte pengarna mot påsen.

Tuppen gick vidare och stoppade en karamell i munnen.

Åh, vad god den var. Han tog en till och sög på den söta godisbiten.

Den var så god att han var tvungen att gala högt. Han drog in luft, sträckte på sig och...

"Hmklmklm!!", lät det. Han försökte igen. "Hmklmkhlm!".

Tuppen kunde inte öppna näbben! Alla de söta, klibbiga karamellerna hade klistrat ihop hans näbb och nu kunde han varken gala eller prata. Vad skulle han göra nu?

Han gick fram till det närmaste ståndet och sa "Hmlm hmlm klm jm?" (Han ville fråga efter hjälp, men han kunde ju inte öppna näbben.) Pojken i ståndet bara tittade på honom och sa: "Jag är ledsen, jag förstår inte vad du säger."

Tuppen gick till vidare till nästa stånd med samma resultat. Efter många misslyckade försök att göra sig förstådd kom han förbi en gammal kvinna som tittade nyfiket på honom när han trött sa "Hmlkmh klm hmm klm hmmm?" Hon tittade noggrannare på hans näbb och förstod hur det var fatt.

"Gå bort till fontänen där borta och drick ordentligt med vatten," sa gumman. "Då kan du säkert öppna näbben igen."

Tuppen rusade över till fontänen och började dricka. Nästan direkt började karamellkletet lossna i näbben och snart kunde han prata som vanligt.

"Kuckelikuuuu!!!", utbrast han, lycklig över att kunna göra sig hörd igen.

Han tackade kvinnan, slängde karamellerna som var kvar och åkte hem. Sen den dagen äter tuppen mest frön och majs. Och han galer stolt och högt varje dag!

